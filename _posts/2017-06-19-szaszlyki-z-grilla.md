---
layout: post
title:  "Szaszłyki z grilla."
subtitle: “Nie wiesz co zjeść w gorący dzień a czasu masz pod dostatkiem? Grill!”
date:   2017-06-22
facebook: assets/img/szaszlyki/polecane.jpg
comments: true
tags:
- wegetariańskie
- wegańskie
- grill
- tofu
- cukinia
- bezglutenowe
- bezpszeniczne
---

![zdjecie]({{ site.url }}/assets/img/szaszlyki/tytul.jpg)


A koniecznie szaszłyki inspirowane [Jadłonomią](http://www.jadlonomia.com/). Na patyczek można nabić wszystko, jest to więc idealne danie dla alergików. Nawet jeśli każda z biesiadujących osób nie toleruje różnych produktów, każdy szaszłyk może być inny i to bez stania w pocie czoła przy kilku patelniach.
Moje szaszłyki są kompozycją z papryki, cukinii, pomidorków koktajlowych i tofu. Marynata została pozbawiona oryginalnie użytego w przepisie czosnku, nie jest to niestety idealna propozycja dla stosujących dietę FODMAP, gdyż zalewa składa się w dużej części z miodu, który nie jest w niej dozwolony.
Uwaga! Tofu zamarynować należy dzień wcześniej!

## Lista zakupów:
* ok. 100g tofu
* ½ papryki (u mnie czerwona, ale żółta też się sprawdzi)
* ½ cukinii zielonej
* pomidorki koktajlowe (u mnie 12 sztuk)
* oliwa
* musztarda (1 łyżka)
* miód (1 łyżka)
* sos sojowy bezglutenowy (1 łyżka)
* rozmaryn
* ziarna kolendry (½ łyżeczki)
* sól
* pieprz
* patyczki do szaszłyków

Opcjonalnie:
* awokado
* pomidor
* ogórek
* cytryna
* 1kg ziemniaków
* tymianek

## Przepis

Wieczorem zabieramy się za tofu. Kroimy na dość dużą kostkę tak, aby wygodnie można było nabić je później na patyczek. W pojemniku mieszamy musztardę, miód, łyżkę oliwy, rozmaryn i gorczycę. Wkładamy tofu, zamykamy pojemnik i energicznie mieszamy. Umieszczamy na noc w lodówce.
Tofu ma tą wspaniałą właściwość, że przyjmuje taki smak, jaki chcemy mu nadać. Dlatego właśnie noc w marynacie pozwoli mu uzyskać świetny, musztardowy smak.

W dzień uczty kroimy paprykę i cukinię. Ze wszystkich składników tworzymy szaszłyki (u mnie 3 kawałki tofu, 2 papryki, 2 cukinii i 2 pomidorki na każdy patyczek). Całość z góry kropimy oliwą. Kładziemy na elektryczny lub klasyczny grill i smażymy (długość wedle uznania, każdy z tych składników można jeść na surowo, ale ok. 20min potrzeba by szaszłyki zrobiły się ciepłe).

Opcjonalnie z awokado, pomidora i ogórka można stworzyć lekką sałatkę (kropimy ją oliwą i cytryną lub limonką i solimy tak, aby awokado nie było bez smaku), a pokrojone na talarki i przyprawione oliwą i tymiankiem ziemniaki z grilla świetnie pasują do szaszłyków (kładziemy je zawinięte w folię aluminiową lub bezpośrednio na grilu).

Składników wystarcza na obiad dla dwóch osób (6 szaszłyków).

![zdjecie]({{ site.url }}/assets/img/szaszlyki/img2.png)

![zdjecie]({{ site.url }}/assets/img/szaszlyki/img3.png)
