---
layout: post
title:  "Krakowskie restauracje przyjazne alergikom"
subtitle: Subiektywna lista miejsc, w których jadam poza domem.
date:   2017-08-30
facebook: assets/img/restauracje/tytul.png
project: true
comments: true
---

![zdjecie]({{ site.url }}/assets/img/restauracje/tytul.png)

Dla mnie temat ten jest niezwykle ważny. Zbyt często czuję się w restauracjach jak niechciany intruz, albo gorzej “hipster”, który “zawraca głowę kelnerom i kucharzom” prosząc o skład dań z karty i listę alergenów zapewne w ich mniemaniu tylko po to, by przypadkiem nie skazić swojej “modnej diety” glutenem. Nigdy nie lubiłam diet, nie potrafiłam stosować ich dłużej niż przez tydzień. Dopóki nie stwierdzono u mnie alergii jadłam słodycze, fastfoody i trzeba przyznać śmiałam się pod nosem z ludzi, którzy wymyślali sobie, że akurat od dzisiaj nie będą jeść glutenu zupełnie nie wiedząc nawet co to takiego jest ten gluten. Rok temu przestałam jeść mięso i było to jedyne ograniczenie w posiłkach, jakie sobie sama nałożyłam, ale nie znaczy to, że jestem wegetarianką. Uwielbiam sushi i za nic nie dałabym go sobie odebrać, zwłaszcza teraz, gdy jest to jedno z nielicznych restauracyjnych dań, na jakie mogę sobie pozwolić. W związku z tym na mojej liście nie znajdą się typowo mięsne restauracje, choć niektóre serwują również dania dla mięsożerców. 
Poniższe krakowskie lokale znalazły się w zestawieniu ze względu na przyjazne nastawienie do alergii pokarmowych. Są to restauracje, które bez problemu zmieniają składniki swoich dań, serwują te przyjazne alergikom, pomagają w wyborze odpowiedniego posiłku, a obsługa przynajmniej stara się nie patrzeć krzywo, gdy pytasz kolejny raz, czy w danym sosie na pewno nie ma czosnku, a w bułce skrobi pszennej (tak, jest ona bezglutenowa, ale ktoś z uczuleniem na pszenicę nie może jej jeść, niestety znajduję się ona w wielu bezglutenowych mieszankach mąk, przez co jest też stosowana w restauracjach). Dodatkowym kryterium, jakie brałam pod uwagę była ilość dań, spośród których mogłam wybierać. Nie jest dla mnie czymś miłym, gdy umawiam się na obiad do restauracji, która szczyci się “bezglutenowym menu”, a tak na prawdę serwuje 3 dania bez pszenicy na krzyż (jeśli oczywiście bezglutenowe znaczy dla nich zupełnie bez pszenicy). Wówczas mój narzeczony ma możliwość wyboru dowolnego dania, a ja najpewniej tylko jednego, gdyż pozostałe dwa są najczęściej oklepanym bezglutenowym brownie lub jagielnikiem. To chyba jasne, że NAWET osoba nie mogąca jeść pszenicy chce mieć wybór co będzie jeść i za co zapłaci. Tak, my też czasem nie lubimy niektórych składników z proponowanych nam dań, a kiedy nie jesteśmy na diecie bezglutenowej z powodu mody, istnieje duża szansa, że nie możemy jeść też produktów mlecznych z powodu laktozy, czy innych, tak jak w moim przypadku czosnku. Właśnie przez czosnek i laktozę nie mogę sobie pozwolić na zjedzenie czegokolwiek w większości restauracji.

**Oto subiektywna lista krakowskich kawiarnii i restauracji, w których jadam poza domem:**

## Krowarzywa

![zdjecie]({{ site.url }}/assets/img/restauracje/1.png)

Wegańska burgerownia. Kilka “kotletów”, w tym przepyszny **burger z tofu**. Do wyboru bułka bezglutenowa, a nie propozycja znana innym burgerowniom, czyli “możemy Pani podać burgera na talerzu” (czytaj “sałatkę”). Bułka nie zawiera skrobi pszennej (podano mi pełny skład). Sosy są wegańskie, więc bez laktozy. Jedynym minusem są częste braki - bułek, dodatków, całych burgerów. 

[Menu](http://krowarzywa.pl/menu/)

![zdjecie]({{ site.url }}/assets/img/restauracje/2.png)
![zdjecie]({{ site.url }}/assets/img/restauracje/1a.jpg)

## Calavera

![zdjecie]({{ site.url }}/assets/img/restauracje/5.png)

O tej meksykańskiej knajpce pisałam już wcześniej w związku z festiwalem Żarcie Na Kółkach. W menu mają przepyszne **taco** - możliwe są dwa wegetariańskie do wyboru, można usunąć z nich niektóre składniki i wybrać sos, który będzie nam pasował ze względu na dietę. Taco oczywiście są bezpszeniczne. Oprócz tego polecam guacamole (można je zjeść z kukurydzianymi nachosami!)

[Menu](//calavera.pl/menu-calavera/)

## Miyako Sushi

Ach sushi! Mogłabym je jeść ciągle, a ZWŁASZCZA to z Miyako. Zawsze świeża ryba i pyszne warzywa (duży plus za zawsze dojrzałe awokado). A teraz najważniejsza sprawa - każdy może dowolnie skomponować swoją rolkę (futomaki lub uramaki)! Restauracja jest oblegana, najlepiej zrobić rezerwację! 

[Menu](http://miyakosushi.pl/)

## Miąższ

![zdjecie]({{ site.url }}/assets/img/restauracje/3.png)

Bezglutenowa ciabatta do **kanapki** z pastą jajeczną! Do tego świeżo wyciskane soki i zazwyczaj chociaż jedno ciasto bez pszenicy i laktozy. Idealna knajpka na lunch.

[Menu](https://www.facebook.com/Mi%C4%85%C5%BCsz-1489148921351498/)

![zdjecie]({{ site.url }}/assets/img/restauracje/4.png)

## Wesoła Cafe

![zdjecie]({{ site.url }}/assets/img/restauracje/6.png)

Zaglądam tam po drodze do pracy. Najlepszy bezglutenowy i bezlaktozowy snickers jaki jadłam!

[Menu](http://wesolacafe.pl/) 

## Aqua e Vino

Na koniec **elegancka restauracja włoska** na specjalne okazje. W menu pieczona dorada, którą jadłam już kilkanaście razy i za każdym tak samo mi smakowała. Od czwartku do wyczerpania zapasów owoce morza i ryby spoza karty, każdy wielbiciel śródziemnomorskiej kuchni znajdzie coś dla siebie. 

[Menu](http://aquaevino.pl/pl/dania/)

