---
layout: post
title:  "Restauracja Pod Norenami w Krakowie"
subtitle: Zastanawiacie się gdzie w Krakowie zjeść romantyczną kolację lub spotkać się z przyjaciółmi czy rodziną w miłej, spokojnej atmosferze? Jeśli szukacie czegoś oryginalnego, zapraszam...
date:   2017-12-08
facebook: assets/img/noreny/tytul.png
project: true
comments: true
---

Wczoraj po raz trzeci odwiedziłam **Restaurację Pod Norenami** i dopiero ta wizyta skłoniła mnie do polecenia jej Wam - alergikom. 
Za pierwszym razem, będąc jeszcze na diecie FODMAP, niestety nie miałam praktycznie z czego wybierać. Oczywiście to nie wina restauracji! Pozostałym gościom każde danie smakowało, dla mnie jednak karta była praktycznie pusta. Zjadłam wówczas **LOHAN CAI**, czyli smażone warzywa z ryżem, które kucharz, specjalnie dla mnie, przyrządził bez czosnku, co oczywiście jest dużym plusem dla restauracji!

Podczas drugiej wizyty byłam już na mojej standardowej diecie - bez pszenicy, laktozy i czosnku. Laktoza w lokalu na szczęście nie stanowi żadnego problemu, gdyż jest to **restauracja wegańska** (♥). Niestety każde "mięso", które proponują to seitan, czyli czysty pszenny gluten. Jeśli nie mamy na niego uczulenia, to zgodnie z opinią narzeczonego wszystkim go polecam (zwłaszcza norenową "wołowinę"), jednak co, jeśli nie możemy sobie na niego pozwolić? Karta opiewa na mnóstwo dań z tofu! Zamiast makaronu pszennego możemy wybrać w niektórych daniach makaron ryżowy lub po prostu ryż. Wszystko byłoby pięknie, ale znów pokonała mnie alergia na czosnek... Kelnerzy w restauracji są na prawdę bardzo pomocni przy wybieraniu dań, jeśli chodzi o alerie, co się ceni, jednak do wszystkich dań głównych dodawany jest czosnek, z czym nic już nie da się zrobić. Kelnerka poleciła mi **GONG BAO DOUFU DING**, czyli tofu w sosie syczuańskim, jako danie, w którym tego czosnku było najmniej. Zgodziłam się i danie było przepyszne, jednak nie powtórzę tego, ze względu na późniejsze problemy z układem pokarmowym.

I tak dochodzimy do wczorajszej, trzeciej wizyty. Skusiłam sie na zupę **MISOSHIRU TOFU TO WAKAME**, która była najlepszym miso jakie jadłam. Bulion był cudownie aromatyczny i zawierał na prawdę dużo dodatków. Moim największym odkryciem wieczoru było jednak **sushi**! Szczerze mówiąc nie wiem dlaczego wcześniej nigdy nie zwróciłam na nie w karcie uwagi i to był kardynalny błąd. Po trzech porcjach jestem zachwycona! Awokado rozpływało się w ustach, a każdy kawałek to małe dzieło sztuki (szczególnie nigiri abogado). W lokalu można dostać również bezglutenowy sos sojowy!

![zdjecie]({{ site.url }}/assets/img/noreny/1.png)
![zdjecie]({{ site.url }}/assets/img/noreny/2.png)

Co ciekawe, wczoraj pierwszy raz udało mi się w Norenach zjeść deser. Bezglutenowe, wegańskie "brownie", które było niesamowicie czekoladowym tortem. Niestety zdjęć brak, bo za szybko ciasto zostało pochłonięte :)

Ogólnie wczorajsza wizyta wypadła świetnie, dlatego polecam Wam tę restaurację. Pamiętajcie, aby przed zamówieniem przekazać kelnerowi wszelkie **informacje o ewentualnych alergiach pokarmowych**, gdyż Pod Norenami bardzo na to uważają.
Polecam też **zarezerwować wcześniej stolik**, gdyż zwłaszcza wieczorami mają tam ogromne obłożenie

Czas zapoznać się z [menu](http://www.podnorenami.pl/images/Menu_pe%C5%82ne.compressed.pdf), prawda?



