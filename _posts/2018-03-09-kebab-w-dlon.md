---
layout: post
title:  "Wegetariański i bezpszeniczny KEBAB"
subtitle: Który wegetarianin nie tęskni za kebabem niech pierwszy rzuci kamieniem!
date:   2018-03-09
facebook: assets/img/kebab/tytul.jpg
comments: true
tags:
- wegetariańskie
- tofu
- kebab
- orkisz
- pomidory
- obiad
- lunch
- kuchnia wschodnia
- gyros
- bezpszeniczne
---

![zdjecie]({{ site.url }}/assets/img/kebab/tytul.jpg)

Od dawna przechodzenie koło budek z kebabami było dla mnie udręką. No bo jak zjeść kebab, który nie dość, że jest z mięsem, to jeszcze podawany w pszennej bułce i z czosnkowym sosem. Trzy razy nie. Zaraz jednak przypominam sobie, że w sumie to nawet kiedy jadłam mięso, to nęcił mnie tylko zapach kebabów, a jego mogłoby tam wcale nie być. Zaczęłam więc kombinować - jak zrobić danie, które kebabem będzie pachnieć, ale niekoniecznie smakować? Musiało też oczywiście być w bułce, bo bez bułki to przecież zwykłe "mięso" z warzywami na talerzu (jak o tym myślę, zawsze przypominam sobie propozycje "burgera na talerzu" wegańskich burgerowni dla osób, które nie mogą jeść pszenicy - przecież to nie burger...). No i wymyśliłam! Zapraszam:)

## Lista zakupów (na ok. 4 kebaby):

* kapusta pekińska
* pomidor
* ogórek świeży
* majonez (ok. 4 łyżek)
* jogurt naturalny bez laktozy (ok. 3 łyżki)
* ketchup pikantny (ok. 2 łyżki)
* tofu (300g)
* przyprawa do gyrosa (jeśli tak jak ja nie możecie jej jeść ze względu na czosnek robimy ją sami ze słodkiej papryki (1,5 łyżki), kolendry całej, papryczki chili i suszonej cebuli (po jednej łyżeczce), rozmarynu, majeranku, tymianku (po 0,5 łyżeczki), gorczycy białej, kurkumy (po 1/4 łyżeczki), szczypty cynamonu, pieprzu, soli i cukru (lub np. ksylitolu), 1 ziarenka ziela angielskiego i 1 goździka).  
* słodka papryka (łyżeczka)
* pieprz, sól
* 1 i 3/4 szklanki mąki orkiszowej (koniecznie tortowa, nie pełnoziarnista) 
* 1/4 opakowania suszonych drożdży 
* oliwa
* olej
* 3/4 szklanki ciepłej wody (takiej żeby nie zabić drożdży) 
* cytryna

## Przepis:

UWAGA! Tofu najlepiej zamarynować dzień wcześniej!

Przygotowujemy marynatę do tofu. Do ok. 2 łyżek przyprawy gyros (lub mieszanki przypraw przez nas przygotowanej) dodajemy ok. 2 łyżki oleju (taką ilość, żeby marynata była nie za rzadka, ale też łatwa do rozprowadzania). Tofu siekamy na drobne paseczki i zalewamy marynatą. Odstawiamy na noc do lodówki.

![zdjecie]({{ site.url }}/assets/img/kebab/1.jpg)

![zdjecie]({{ site.url }}/assets/img/kebab/2.jpg)

Przygotowujemy bułki do kebabów. 
Mąkę, drożdże, szczyptę soli i pół łyżki cukru mieszamy i przesiewamy. Dodajemy łyżkę oliwy i przygotowaną wodę i mieszamy. Ciasto najprawdopodobniej wyjdzie zbyt kleiste lub zbyt suche, wtedy dodajemy odpowiednio więcej mąki lub więcej wody. Ciasto smarujemy odrobiną oliwy i w wysmarowanej oliwą misce odstawiamy w ciepłe miejsce na ok. 30 minut. Kiedy ciasto wyrośnie dzielimy je na 4 części i formujemy bułki. Każdą po kolei smażymy na suchej patelni. Obracamy na drugą stronę, a następnie przekrawamy i każdą połówkę smażymy jeszcze chwilę (bułki wyrastają na patelni bardzo szybko i mogą być w środku surowe, a przekrojenie ma temu zapobiec).

W tym czasie przygotowujemy warzywa, siekając kapustę i krojąc pomidora i ogórka.

![zdjecie]({{ site.url }}/assets/img/kebab/3.jpg)

Oraz mieszamy dwa sosy. Jeden - **majonezowo jogurtowy**, drugi - **pikantny pomidorowy**.
W tym celu w jednej miseczce mieszamy 3 łyżki majonezu z 3 łyżkami jogurtu i doprawiamy solą, pieprzem i ok. łyżką cytryny. W drugiej natomiast łyżkę majonezu, dwie łyżki ketchupu, łyżeczkę ostrej papryki, sól i pieprz. 

![zdjecie]({{ site.url }}/assets/img/kebab/4.jpg)

Smażymy tofu na rozgrzanym oleju.

Najwygodniej jest przygotować kebaby przy pomocy folii aluminiowej jak na zdjęciu tytułowym. Smacznego!